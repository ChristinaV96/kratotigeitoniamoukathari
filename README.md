# Κρατώ τη γειτονιά μου καθαρή

ΠΑΙΔΙΚΗ ΣΧΟΛΗ ΣΩΤΗΡΙΟΥ

Όνομα Ομάδας:	Κίτρινη Ομάδα

Τίτλος έργου:	Κρατώ τη γειτονιά μου καθαρή!

# Περιγραφή
Η Παιδική Σχολή Σωτηρίου είναι ένα νεοσύστατο σχολείο που ιδρύθηκε το 2019. Στο σχολείο λειτουργεί τμήμα νηπίου –προνηπίου, όπου προσπαθεί να είναι μέλος εκπαιδευτικών κοινοτήτων που προάγουν την επικοινωνία, τη συνεργασία, την ανταλλαγή καλών πρακτικών και την απόκτηση δεξιοτήτων συμμετέχοντας τα τελευταία χρόνια ενεργά σε έργα etwinning τα οποία λαμβάνουν διακρίσεις. Ταυτόχρονα, δραστηριοποιείται ουσιαστικά επικεντρώνοντας τις δράσεις του στη φιλοσοφία της αειφορίας, συμμετέχοντας και στο Δίκτυο των οικολογικών σχολείων. Κρίνοντας πως η ενασχόληση με τη φύση δημιουργεί τις βάσεις στους μικρούς μαθητές να εξελιχθούν σε ενεργούς πολίτες, υλοποιούνται δράσεις στις οποίες μάλιστα συμμετέχουν και οι γονείς με ευχαρίστηση.
Τους μήνες που πέρασαν οι μαθητές ασχολήθηκαν με περιβαλλοντικές δραστηριότητες , βασισμένες στα εργαστήρια δεξιοτήτων σχετικά με το περιβάλλον. Θέλοντας να συνεχιστεί η δράση τους βασισμένη στη πρότερη γνώση τους, αλλά και να συνδεθεί με τον επόμενο άξονα που αφορά το STEM και τη ρομποτική, γεννήθηκε η ιδέα της δράσης για τον διαγωνισμό.
Σε πρώτη φάση, οι μαθητές θα συζητήσουν για τα σκουπίδια. Τα ανακυκλώσιμα και όσα μπαίνουν στον κομποστοποιητή. Θα αναζητήσουν αντίστοιχες εικόνες στο διαδίκτυο και θα τις βάλουν με την βοήθεια των εκπαιδευτικών σε μία ψηφιακή παρουσίαση ομαδοποιημένες. Έπειτα θα παίξουν εκπαιδευτικά παιχνίδια στον διαδραστικό πίνακα, φτιαγμένα με τις εικόνες που είχαν συλλέξει στη προηγούμενη φάση, ώστε να εμπεδώσουν τις γνώσεις τους. Στην επόμενη φάση, θα βγουν από το σχολείο και θα περπατήσουν στη γειτονιά ώστε να χαρτογραφήσουν το οικοδομικό τετράγωνο του σχολείου τους. Επιστρέφοντας στη σχολική αίθουσα, οι μαθητές θα επιχειρήσουν να μεταφέρουν στο χαρτί τη διαδρομή που έκαναν. Στη συνέχεια θα αναζητήσουν το σχολείο τους στο GPS ώστε να επιβεβαιωθεί η σωστή καταγραφή της διαδρομής τους. Αφού αποθηκευτεί η εικόνα και το στίγμα του χάρτη, θα προσπαθήσουν να απεικονίσουν τη διαδρομή σε ψηφιακό εργαλείο ζωγραφικής. Έπειτα η εικόνα που θα δημιουργηθεί από τα παιδιά, θα εκτυπωθεί ώστε να λειτουργήσει ως χάρτης και τα ρομπότ Botley2.0. Οι μαθητές καλούνται με τη βοήθεια των ρομπότ ( ένα θα μαζεύει τα ανακυκλώσιμα και ένα όσα είναι για τον κομποστοποιητή) να καθαρίσουν τη γειτονιά τους αλλά και να ξεχωρίσουν τα σκουπίδια και να τα τοποθετήσουν στο σωστό κάδο ( ανακύκλωσης και κομποστοποίησης). Σημειώνεται, πως επάνω στα κυβάκια που εμπεριέχονται στη συσκευασία οι μαθητές θα τοποθετήσουν εικόνες από ανακυκλώσιμα σκουπίδια ή σκουπίδια για τον κομποστοποιητή. Για να απεικονιστεί πιο ρεαλιστικά η διαδρομή των ρομπότ, οι μαθητές θα αναζητήσουν εργαλεία ή εφαρμογές που με τη βοήθεια της τεχνητής νοημοσύνης θα δημιουργούν εικόνες σύμφωνα με τις εντολές τους. Πιο συγκεκριμένα, οι μαθητές μπορούν πχ να ζητήσουν από εργαλείο τεχνητής νοημοσύνης να τους φτιάξει μια γειτονιά γεμάτη σκουπίδια και μόλις ολοκληρώσουν τις διαδρομές τους με τα ρομπότ και καθαρίσουν, να ζητήσουν να τους δημιουργήσει το εργαλείο μια νέα εικόνα, με τη γειτονιά καθαρή.

# Σκοποί- Στόχοι
Βασικός στόχος είναι να ενεργοποιηθούν δεξιότητες των παιδιών οι οποίες τα καθιστούν δυνατά να επωφεληθούν από την προσφορά μάθησης του σχολείου και να ανταπεξέλθουν στις απαιτήσεις του, σε μαθησιακό και κοινωνικό επίπεδο. Επιπλέον, μέσω της τεχνητής νοημοσύνης θα ανακαλύψουν πως η δημιουργικότητα, η φαντασία τους και οι ιδέες τους, μπορούν να υλοποιηθούν και μέσω της τεχνολογίας και να πάρουν μορφή. Τέλος, στόχος μας είναι να καταλάβουν πως μερικά εργαλεία χρησιμοποιούνται προς όφελός μας, ενέχουν όμως σοβαρούς κινδύνους, οπότε θα πρέπει να είναι πολύ προσεκτικοί.

-Να καλλιεργήσουν τον σεβασμό για το περιβάλλον

-Να κάνουν διάδοση του περιβαλλοντικού τους μηνύματος

-Να επιλύσουν προβλήματα με κριτική σκέψη

-Να κατανοήσουν την επίδραση της τεχνολογίας στην κοινωνία και το περιβάλλον

-Να επιλέξουν, να χειριστούν και να χρησιμοποιήσουν  με κατάλληλο τρόπο εργαλεία, εξοπλισμό και συσκευές ανάλογα με το πεδίο δράσης που εργάζονται 

-Να πειραματιστούν και να χρησιμοποιήσουν αποτελεσματικά απλά εργαλεία π.χ. ρομπότ

-Να διακρίνουν συμπεριφορές που θέτουν σε κίνδυνο τα φυτά και τα δέντρα

-Να αναγνωρίσουν τις δυνατότητες που έχουν για να συμβάλλουν θετικά στο ζήτημα της προστασίας του πράσινου

-Να αντιληφθούν τα απορρίμματα ως αποτέλεσμα της ανθρώπινης δραστηριότητας

-Να διακρίνουν τα οργανικά από τα ανακυκλώσιμα απορρίμματα 

-Να εξοικειωθούν και σταδιακά να αυτονομηθούν στην εκτέλεση απλών βασικών λειτουργιών στις διάφορες ψηφιακές συσκευές

-Να εξοικειωθούν με τις βασικές μορφές ψηφιακής πληροφορίας (κείμενο, εικόνα, ήχος) 

-Να διερευνούν, να πειραματίζονται, να μοντελοποιούν και να ανακαλύπτουν τη γνώση μέσα από λογισμικά ανοικτού τύπου


# Μέθοδοι διδασκαλίας

*Βιωματική μάθηση ( καθαρισμός πάρκου)

*Έρευνα πεδίου ( να εντοπίσουν σκουπίδια στη γειτονιά, να τα διαχωρίσουν σε ανακυκλώσιμα και μη και να τα τοποθετήσουν στους σωστούς κάδους)

*Καταγραφή αποτελεσμάτων

*Συζήτηση

*Χρήση ρομποτικού εξοπλισμού και τεχνολογικών εργαλείων


# Εργαλεία

-Χρήση τάμπλετ και κινητών για την εξόρμηση στη γειτονιά για την έρευνα πεδίου

-Διαδραστικός πίνακας

-Google slides για την παρουσίαση των αποτελεσμάτων αναζήτησης στο διαδίκτυο

-Wordwall για εκπαιδευτικά ηλεκτρονικά παιχνίδια

-Google maps

-You Tube για να παρακολουθήσουμε εκπαιδευτικά ενημερωτικά βίντεο και τραγούδια σχετικά με την ανακύκλωση και την κομποστοποίηση

-Ρομποτικός εξοπλισμός Botley 2.0

# Τόπος διεξαγωγής των δράσεων
Οι δράσεις διεξήχθησαν στο σχολείο μας αλλά και στη γειτονιά γύρω από το σχολείο (Περιοχή Άνω Πατησίων, Αθήνα)

# Ανάλυση δράσης
Η εισαγωγή στη δράση έγινε με την επαναφορά της προϋπάρχουσας γνώσης των μαθητών σχετικά με την ανακύκλωση και την κομποστοποίηση καθώς το σχολείο μας προσπαθεί από την αρχή της σχολικής χρονιάς να καλλιεργήσει την οικολογική συνείδηση στους μαθητές, θέτοντας σε λειτουργία κάδους ανακύκλωσης, κομποστοποίησης καθώς και γωνιά επαναχρησιμοποίησης. Συζητήσαμε για τις κατηγορίες που χωρίζονται τα σκουπίδια και αναζητήσαμε εικόνες στο διαδίκτυο και τις αποθηκεύσαμε σε φακέλους στον υπολογιστή της τάξης. 

![image](https://github.com/ChristinaV96/kratotigeitoniamoukathari/blob/main/1%20(10).png)

Δημιουργήσαμε μία παρουσίαση όπου οι εικόνες αυτές θα ήταν ομαδοποιημένες ανά κατηγορία. 

https://docs.google.com/presentation/d/174RWaW2Xv0WGE8FlcH5b-xUwDihD-sDkor2RmX4HtCU/edit?usp=sharing

Παίξαμε εκπαιδευτικά ηλεκτρονικά παιχνίδια που δημιουργήσαμε στην εφαρμογή Wordwall, ώστε να εμπεδώσουν την υπάρχουσα γνώση. 

Παιχνίδια:

https://wordwall.net/play/63854/564/391

https://wordwall.net/play/63912/144/852

![image](https://github.com/ChristinaV96/kratotigeitoniamoukathari/blob/main/3%20(5).png)

Επειδή μας αρέσει πολύ το παιχνίδι, φτιάξαμε και ταμπέλες ανακύκλωσης και κομποστοποίησης και όταν κάναμε αναζήτηση στο διαδίκτυο σηκώναμε την ανάλογη ταμπέλα για την κάθε εικόνα. 

![image](https://github.com/ChristinaV96/kratotigeitoniamoukathari/blob/main/4%20(2).png)

Παρακολουθήσαμε εκπαιδευτικά βίντεο και μάθαμε το τραγούδι της ανακύκλωσης. 

https://youtu.be/jUXWKk3JLCU?si=YbSKKVVVvmbcsaDn 

https://youtu.be/TgSrwKoCxKE?si=Xj86aP4rlVpEZGFg 

https://youtu.be/2xbRoEaBlIc?si=izHbneyDfyPKDO99 

Επόμενο βήμα ήταν η έρευνα πεδίου. Οι μαθητές με φαράσια και σκούπες ξεκίνησαν από το σχολείο προς το πάρκο της γειτονιάς ώστε να καθαρίσουν και να ξεχωρίσουν τα σκουπίδια στους ανάλογους κάδους αλλά και να παρατηρήσουν προσεκτικά τη διαδρομή γιατί με την επιστροφή τους στο σχολείο θα έπρεπε να την χαρτογραφήσουν. Παρά λληλα είχαν ετοιμάσει φυλλάδια ενημέρωσης για να μοιράσουν στους περαστικούς ώστε να στείλουν το μήνυμα για ένα καθαρό περιβάλλον.

![image](https://github.com/ChristinaV96/kratotigeitoniamoukathari/blob/main/6%20(1).png)


Οι μαθητές στη συνέχεια αποτύπωσαν την διαδρομή σε χαρτί και μετά επιβεβαίωσαν όσα σχεδίασαν κάνοντας σχετική αναζήτηση στο GPS. Την ίδια διαδρομή τη σχεδίασαν και σε ψηφιακό εργαλείο ζωγραφικής https://flipanim.com/  ώστε να την εκτυπώσουν για το Botley 2.0

![image](https://github.com/ChristinaV96/kratotigeitoniamoukathari/blob/main/7%20(1).png)

![image](https://github.com/ChristinaV96/kratotigeitoniamoukathari/blob/main/7a.png)

Έχοντας πια την διαδρομή έτοιμη, είχαμε ως στόχο να προγραμματίσουμε το ρομπότ να κάνει την ίδια διαδρομή με αυτήν που οι μαθητές ακολούθησαν από το σχολείο στο στο πάρκο με σκοπό να μαζέψει τα σκουπίδια που θα έβρισκε στο δρόμο του. Τα ρομπότ είναι δύο και το ένα επρόκειτο να μαζέψει τα ανακυκλώσιμα και το άλλο όσα ήταν για κομποστοποίηση και να τα τοποθετήσουν στους ανάλους κάδους. Οι μαθητές είχαν ζωγραφίσει τα σκουπίδια για τις διαδρομές και τα είχαν τοποθετήσει πάνω στα κυβάκια που εμπεριέχονται στη συσκευασία του Botley. Κατά συνέπεια, οι μαθητές είχαν χωριστεί σε δύο ομάδες, μία για τα ανακυκλώσιμα και μία για όσα μπαίνουν στον κομποστοποιητη. Προκειμένου να ξεκινήσει η διαδρομή, οι μαθητές έκαναν αναζήτηση σε εργαλείο τεχνητής νοημοσύνης https://stablediffusionweb.com/ δίνοντας ως εντολή να δημιουργήσει δύο εικόνες. Μία όπου να υπάρχουν σκουπίδια σε μία γειτονιά για να την βάλουμε στην έναρξη της διαδρομής και μία με καθαρή γειτονιά για να τη βάλουμε στο τέλος όταν το ρομπότ θα καθάριζε όλα τα σκουπίδια. 

![image](https://github.com/ChristinaV96/kratotigeitoniamoukathari/blob/main/8%20(1).png)

![image](https://github.com/ChristinaV96/kratotigeitoniamoukathari/blob/main/8a.png)

![image](https://github.com/ChristinaV96/kratotigeitoniamoukathari/blob/main/8b.png)

![image](https://github.com/ChristinaV96/kratotigeitoniamoukathari/blob/main/8g.png)
